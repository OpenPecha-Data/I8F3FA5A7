善男子譬如虚空清淨。菩薩持戒清淨亦爾。譬如虚空無有垢穢。菩薩持戒無垢亦爾。譬如虚空寂靜不亂。菩薩持戒寂靜亦爾。譬如虚空無有邊際。菩薩持戒無邊亦爾。譬如虚空無有繋屬。菩薩持戒無繋亦爾。譬如虚空無有執著。菩薩持戒離著亦爾。譬如虚空無可積集。菩薩持
戒無積亦爾。譬如虚空不離於性。菩薩持戒不離亦爾。譬如虚空其性常住。菩薩持戒常住亦爾。譬如虚空究竟無盡。菩薩持戒無盡亦爾。譬如虚空無有形相。菩薩持戒離相亦爾。譬如虚空無有來往。菩薩持戒無動亦爾。譬如虚空無有戲論。菩薩持戒離戲亦爾。譬如虚空遠離
諸漏。菩薩持戒無漏亦爾。譬如虚空無所爲作。菩薩持戒無爲亦爾。譬如虚空無有變易。菩薩持戒不變亦爾。譬如虚空無有分別。菩薩持戒無取亦爾。譬如虚空遍一切處。菩薩持戒周遍亦爾。譬如虚空無有破壞。菩薩持戒無犯亦爾。譬如虚空無有高下。菩薩持戒平等亦爾。
譬如虚空性離於染。菩薩持戒無染亦爾。善男子是爲菩薩修行淨戒波羅蜜多猶若虚空。


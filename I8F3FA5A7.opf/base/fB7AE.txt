復次若菩薩成就八法。能淨修行忍辱波羅蜜多。云何爲八。所謂於諸有情心無限礙猶若虚空。修行忍辱得清淨故。於諸利養不生貪著猶若虚空。修行忍辱得清淨故。於諸有情利益平等猶若虚空。修行忍辱得清淨故。身心無壞猶若虚空。修行忍辱得清淨故。離諸惑結猶若虚空。
修行忍辱得清淨故。離所觀境猶若虚空。修行忍辱得清淨故。觀諸法性不生不滅猶若虚空。修行忍辱得清淨故。於色無色以慈遍縁猶若虚空。修行忍辱得清淨故。是爲菩薩成就八法。能淨修行忍辱波羅蜜多猶若虚空。


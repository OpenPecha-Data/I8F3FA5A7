善男子。譬如虚空無有邊際。菩薩無限行施亦復如是。譬如虚空寛廣無礙。菩薩迴向行施亦復如是。誓如虚空無色。菩薩離色行施亦復如是。譬如虚空無有受者。菩薩離受行施亦復如是。譬如虚空無所染著。菩薩遠離染著行施亦復如是。譬如虚空無所爲作。菩薩遠離有爲行施
亦復如是。譬如虚空無有識想。菩薩離於識想行施亦復如是。譬如虚空遍諸佛刹。菩薩大慈行施遍縁恒沙諸佛國土一切有情亦復如是。譬如虚空無有窮盡。菩薩不斷三寶種迴向行施亦復如是。譬如虚空無有暗瞑。菩薩行施離煩惱暗亦復如是。譬如虚空無相顯現。菩薩行施心
體清淨亦復如是。譬如虚空含容一切。菩薩行施普攝有情亦復如是。又如變化人施變化者。無心分別不希其報。 菩薩行施亦復如是。皆如幻化遠離能所不希果報。善男子菩薩行施以勝智慧捨諸煩惱。以方便智不捨有情。是爲菩薩修行布施波羅蜜多猶若虚空。

